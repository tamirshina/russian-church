const HolyfireText = `שבת האור או טקס האש הקדושה הינו טקס נוצרי ייחודי של הכנסיות המזרחיות, המתקיים מדי שנה בתחילת חג הפסחא, בקבר ישו שבכנסיית הקבר. בעת הטקס נדלקת בקפלת הקבר אש באופן ניסי.
טקס האש הקדושה מתקיים בכל שנה, בשבת שלאחר יום שישי הטוב (חג המציין את יום צליבתו של ישו), בחג הפסחא בכנסיית הקבר. טקס זה נחשב לחשוב ביותר בטקסי הכנסיות המזרחיות, ועיני מאמינים נוצרים בעולם כולו נשואות לירושלים באותם רגעים.
על פי המסורת, בשעה 9 בבוקר פותחים הארמנים את דלתות הכנסייה, ואלפי בני קהילות נוצריות שונות אליה ומתמקמים בכל אגפיה, כל עדת מאמינים באגף המיועד לה. בשעה 11 יוצאים שומרי הקבר ובעלי המפתח המוסלמים מהאדיקולה של הקבר, לאחר שבדקו בדקדקנות שאין בקבר אש או כלי להבערת אש.
בפיקוחם של ראשי השלטון ונציגי הכנסיות המזרחיות, הכניסה לקברו של ישו נחתמת בשעווה. בשעה 12:30 יוצאת תהלוכה עם דגלים וטסים של הפטריארך ומקיפה את האדיקולה שלוש פעמים. הפטריארך נכנס לאחר שהסיר את בגדי הטקס המפוארים, הוא נותר בלבוש לבן ופשוט אינו נושא בידיו גפרורים או מצית. הפטריארך נכנס לקפלת הקבר, ובעקבותיו בישוף ארמני, והדלת נסגרת מאחוריהם. לאחר תפילה ממושכת שאומר הפטריארך, נדלקת אש בקפלת הקבר. עדויות של פטריארכים בעבר כוללות תיאורים אחדים כיצד יורדת האש מהשמיים,. עולה מן הקבר ומציתה את ארבעת הלפידים בני 33 נרות, כגילו של ישו בעת הצליבה.
הפטריארך היווני והבישוף הארמני מעבירים את האש למאמינים הארמנים והאורתודוקסים שבחוץ דרך הפתחים העגולים ביצדי האדיקולה. לאחר שהפטריארך מקיש בדלת הסגורה מבפנים, פותחים את דלתות הקבר, ונציגי האשורים והקופטים נכנסים לקחת את האש עבור קהילתם. הם ממתינים בעוד שני אנשי הכנסייה הבכירים יוצאים מן האדיקולה ומעבירים את האש למאמינים הנלהבים העומדים ברחבי הכנסייה וקוראים בשפות שונות: "המשיח קם!" (ביוונית: "כריסטוֹס אַנֶסטי").
האש מועברת למאמינים, ומהם לרצים הממהרים עם האש למזבחות השונים בכנסיות העיר. האש מועברת בתהלוכה לערים מרכזיות כגון בית לחם ונצרת, שם מקבלים אותה ראשי העדות המקומיים ברוב עם. בני העדות השונות, כולל אורתודוקסים, קופטים, אתיופים אשורים, קתולים ואפילו מוסלמים, משתתפים בחגיגה ולוקחים את האש לביתם. האש מועברת בעזרת מטוסים מיוחדים למוסקבה, אתונה, קייב, ירוואן, טביליסי, בוקרשט, קישינב וסופיה,  שם היא נלקחת למזבח בחגיגות התחייה הנערכות באותו לילה בחצות.
הטקס התקיים עוד בתקופת ממלכת ירושלים הצלבנית, אירועי שנת 1101 מעידים שהצלבנים התקשו לקיימו: האש נדלקה רק לאחר שבלדווין הראשון, מלך ירושלים, יצא למקדש האדון (בהר הבית) והתפלל בהכנעה.
עם נפילת הממלכה הצלבנית המשיך הטקס להתקיים. על פי אחד המקורות ביקש צלאח א-דין להיווכח בנס בעצמו, וביקר בכנסייה בשבת האור בשנת 1192.
העדויות על הטקס לאורך השנים שלאחר מכן, מגיעות מצליינים אורתודוקסים שנכחו בו. על פי עדותו של הארכיבישוף של נצרת, בשנת 1580 שילמו הארמנים למוסלמים על מנת שימנעו מהיוונים מלהיכנס לכנסייה ולנהל את הטקס. אלה האחרונים עמדו מול שער הכנסייה הסגורה והתפללו, והאש יצאה מסדק שהיה בעמוד שמשמאל לדלת הכנסייה. לפי עדות זו, הנס הכפול גרם לשומר המוסלמי להכיר בישו ולפתוח את דלתות הכנסייה. האורתודוקסים מקדשים את העמוד הסדוק עד היום.
הטקס ופרטיו הלכו והתגבשו, ותיאור הטקס שכתב צליין רוסי בשנת 1652 דומה מאד בפרטיו להליכי הטקס המודרני. בשנת 1834 פרצה בכנסיית הקבר מהומה בשל הצפיפות והמתח העצום בין עדות המאמינים השונות, ובמהלכה נהרגו כשלוש מאות צליינים.`;